Pieśń o domu 
Konopnicka Maria


 
 Kochasz ty dom, rodzinny dom, 

Co w letnią noc, skroś srebrnej mgły, 

Szumem swych lip wtórzy twym snom, 

A ciszą swą koi twe łzy? 



Kochasz ty dom, ten stary dach, 

Co prawi baśń o dawnych dniach, 

Omszałych wrót rodzinny próg, 

Co wita cię z cierniowych dróg? 



Kochasz ty dom, rzeżwiącą woń 

Skoszonych traw i płowych zbóż, 

Wilgotnych olch i dzikich róż, 

Co głogom kwiat wplatają w skroń? 



Kochasz ty dom, ten ciemny bór, 

Co szumów swych potężny śpiew 

I duchów jęk, i wichrów chór 

Przelewa w twą kipiącą krew? 



Kochasz ty dom, rodzinny dom, 

Co wpośród burz, w zwątpienia dnie, 

Gdy w duszę ci uderzy grom, 

Wspomnieniem swym ocala cię? 



O. jeśli kochasz, jeśli chcesz 

Żyć pod tym dachem, chleb jeść zbóż, 

Sercem ojczystych progów strzeż, 

Serce w ojczystych ścianach złóż!... 